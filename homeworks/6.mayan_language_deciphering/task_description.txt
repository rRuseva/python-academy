Задача 5. Дешифриране на древен език (максимален брой точки: 36)

Учени са поставени пред проблема за дешифриране на древен език, който се състои от над 800 различни глифа (малки картинки). Глифовете могат да представят както различни звуци (фонеми) при произнасянето на думата, така и идеи. Един от множеството проблеми, с които се сблъскват изследователите е, че глифовете в една дума често могат да бъдат разположени в различен ред от различните древни автори, на база на тяхното естетическо предпочитание. Така се оказва трудно да се определи точното произношение на думата, дори звуците съответстващи на различните глифове да са известни.

За да помогнете на изследователите трябва да напишете програма, която позволява при известни глифове за дадена дума W да се определи колко пъти е възможно думата да се среща в даден текст (последователност от глифове) T, имайки в предвид, че в различните срещания на думата глифовете могат да бъдат аранжирани в различен ред. Различните глифове се представят чрез различни Unicode символи.

Програмата трябва да реализира следната функционалност:

1. Да прочете от клавиатурата име на файл във файловата система. (1 т.)

2. Да прочете от файла с въведеното име следните данни, всяка от които на отделен ред (файлът е кодиран с UTF-8 кодова таблица): (4 т.)

   2.1) глифовете участващи в изписването на думата W (минимум 1, максимум 300), всеки глиф представен чрез Unicode символ, като редът на глифовете е без значение и може да има повторения, ако даден глиф се среща повече от веднъж при изписването на думата;

   2.2) текст Т представляващ последователност от глифове, представени чрез Unicode символи с максимална дължина 3 милиона глифа.

3. Да определи и изведе на конзолата максималния възможен брой срещания на думата W в Т (имайки в предвид, че в различните срещания на думата глифовете могат да бъдат разположени в различен ред). (20 т.)

4. Да сортира отделните възможни изписвания на думата W в текста T по честотата на тяхното срещане и да изведе на конзолата първите 20 най-често срещани изписвания заедно с тяхната честота като брой и като процент от общия брой срещания на думата W в T. Ако броя на възможните изписвания на W в T е по-малък от 20, следва да се изведе информация за всички изписвания с тяхната честота. (9 т.)

5. При подаване от команден ред на точно един аргумент да прескача въвеждането от клавиатурата на име на файл (точка 1) и да взима като име на файла стойността на този аргумент. (2 т.)

Специално внимание да се обърне на ефективността на използвания алгоритъм в точки 3 и 4, тъй като програмата следва да работи бързо при големи дължини на W и Т.


Примерен вход от файла:
Аcаd
аbrаcАdаbRА

Примерен изход:
2
аcАd: 1, 50%
cАdа: 1, 50%